<chapter title="தமிழில் நிரல் எழுது - அறிமுகம்">
<section>
அனைவருக்கும் வணக்கம்.

தமிழில் கணினி மென்பொருள் நிரல் (Computer Software Program) எழுதக் கற்றுக்கொள்ளவேண்டும் என்கிற ஆர்வத்துடன் இந்த "எழில்" தளத்துக்கு வந்திருக்கிறீர்கள். உங்களுக்கு எங்கள் வாழ்த்துகள்!

"எழில்"பற்றி மேலும் அறியுமுன்னர், நிரல் என்றால் என்ன, அதைக்கொண்டு நாம் என்ன செய்யமுடியும் என்று ஒரு சுருக்கமான அறிமுகத்தைத் தெரிந்துகொள்வது நல்லது.

ஆங்கிலத்தில் ‘கம்ப்யூட்டர்’ எனப்படும் கணினி ஓர் அற்புதமான சாதனம். ஆனால், அதற்குச் சுய அறிவு என்று எதுவும் கிடையாது. மனிதர்களாகிய நாம் சொல்வதைத் திரும்பச் செய்யும், அவ்வளவுதான்.

உங்கள் வீட்டில் ஒரு நாய்க்குட்டி இருப்பதாக வைத்துக்கொள்ளுங்கள். அதனிடம் ‘உட்கார்’ என்று சொன்னால் அது உட்கார்கிறது, ‘நில்’ என்று சொன்னால் அது நிற்கிறது.

இங்கே ‘உட்கார்’, ‘நில்’ என்ற சொற்களை நாம் ‘கட்டளை’ என்று அழைக்கிறோம். நீங்கள் இடுகிற கட்டளைக்கு ஏற்ப அது செயல்படுகிறது. அவ்வளவுதான்.

கணினியும் அப்படிதான், நீங்கள் தரும் கட்டளைக்கு ஏற்ப அது இயங்கும்.

ஒரே பிரச்னை, ‘உட்கார்’, ‘நில்’ போன்ற கட்டளைகள் அதற்குப் புரியாது. தெலுங்கு தெரிந்த ஒருவரிடம் நீங்கள் தமிழைத் தவிர்த்துத் தெலுங்கில் பேசுவதுபோல, கணினிக்குத் தெரிந்த மொழியில் பேசினால்தான் அதற்குப் புரியும்!

கணினிக்கு என்னென்ன மொழிகள் தெரியும்?

ஆங்கிலத்தில் இதற்கு ஏராளமான மொழிகள் உள்ளன. உலகெங்கும் லட்சக்கணக்கானோர் இதனைப் பயன்படுத்திக் கணினிக்குக் கட்டளையிடுகிறார்கள், கணினியும் அதன்படி செயல்படுகிறது.

இந்தக் கட்டளைகளின் தொகுப்புதான், சாஃப்ட்வேர் ப்ரொக்ராம், அல்லது, மென்பொருள் நிரல்.

இப்போது, ஆங்கிலம் அறியாதவர்களும் கணினி நிரல் எழுதக் கற்கவேண்டும் என்ற எண்ணத்துடன், தமிழில் "எழில்" என்ற இந்த மொழி அறிமுகப்படுத்தப்படுகிறது.

என்ன சொல்கிறீர்கள்? தமிழ் என்பதே ஒரு மொழிதானே, அப்படிப் பார்த்தால் "எழில்" என்பது இன்னொரு மொழியாகதானே இருக்கவேண்டும்?

உண்மைதான், தமிழ் என்கிற, உங்களுக்கு ஏற்கெனவே நன்றாகத் தெரிந்த மொழியில் உள்ள அதே சொற்களைப் பயன்படுத்தி உருவாக்கப்பட்ட இன்னொரு மொழிதான் "எழில்". இதை நீங்கள் காகிதத்திலும் எழுதலாம், கணினியிலும் எழுதலாம். அதன்மூலம் கணினியை உங்கள் விருப்பம்போல் இயக்கலாம்.

இந்தச் சிறு கையேட்டில், "எழில்" மொழியைப் பயன்படுத்துவதற்கான நுட்பங்களை உங்களுக்குச் சொல்லித்தரப்போகிறோம். ஒவ்வொரு படியாக முன்னேறி, மிக விரைவில் "எழில்"மூலம் நினைத்ததையெல்லாம் செய்யத் தெரிந்துகொள்ளப்போகிறீர்கள், கணினி உங்களுடைய அடிமையாகக் கை கட்டி நிற்கப்போகிறது.

"எழில்" மொழியைக் கொண்டு நாம் என்னவெல்லாம் செய்யலாம்?

ஏராளமாகச் செய்யலாம். மொத்தத்தையும் இங்கே சொல்வது சாத்தியமில்லை, அவற்றை நீங்களே பயன்படுத்தித் தெரிந்துகொள்வதுதான் நன்றாக இருக்கும். என்றாலும், ஒரு சிறிய பட்டியல் இங்கே:

<list>
* நீங்கள் விரும்பும் விஷயங்களைத் திரையில் அச்சிடலாம்
* எளிய, சிக்கலான கணக்குகளைப் போடலாம்
* தர்க்க அடிப்படையிலான (Logical) தீர்மானங்களை எடுக்கலாம்
* படம் வரையலாம்
* ஒரே செயலை நூறு முறை, ஆயிரம் முறை, கோடி முறை திரும்பத் திரும்பச் செய்யலாம்
* முக்கியமாக, இதன்மூலம் கற்றுக்கொண்ட விஷயங்களை அடிப்படையாக வைத்து, மற்ற கணினி மொழிகள், இதைவிடப் பெரிய, பயனுள்ளவற்றைத் தெரிந்துகொள்ளலாம்
</list>

உலகெங்கும் கணினி நிரல் எழுதத் தெரிந்தவர்களுக்கு நல்ல வேலை வாய்ப்புகள் உண்டு. ஆனால் அதைவிடப் பெரிய விஷயம், நிரல் எழுதப் பழகுவதன்மூலம் உங்களுக்குத் தர்க்கரீதியிலான சிந்தனை நன்கு பழகும், அது உங்களது படிப்பிலும், மற்ற செயல்பாடுகளிலும் பிரதிபலிக்கும்.
</section>

<section>
வாருங்கள், "எழில்" உலகத்தினுள் செல்வோம். அது ஒரு பரவசமான பயணம்!

அதற்குமுன்னால், "எழில்" மொழிபற்றிய சில அடிப்படை விஷயங்களைத் தெரிந்துகொண்டுவிடுவது நல்லது.

எழில் என்பது, தமிழில் உருவாக்கப்பட்ட கணினி நிரல் மொழி. மிகவும் எளிமையானது, திறமூலம் (Open Source) அடிப்படையில் வெளியிடப்படுவது.

இதன் நோக்கம், தமிழைத் தாய்மொழியாகக் கொண்ட $மாணவர்கள்$ சுலபமாகக் கணினி நிரல் எழுதக் கற்பிப்பது. இதைக் கொண்டு அவர்கள் தர்க்கரீதியில் சிந்திப்பது, கணக்குகள் போடுவது, கணினியியல் போன்றவற்றை ஆங்கிலத்தின் துணை இன்றியே அறியமுடியும்.

எழில் நிரல் மொழியில், தமிழ்ச் சொற்களும், இலக்கணமும் மிக எளிமையாக அமைக்கப்பட்டுள்ளது. அதேசமயம் மற்ற நவீன கணினி நிரல் மொழிகளில் (ஆங்கிலம் அடிப்படையிலானவை) உள்ள எல்லா வசதிகளும் இதிலும் உண்டு.

பயனுள்ள இந்த எழில் கணினி நிரல் மொழி, இலவசமாகவே வழங்கப்படுகிறது. 2007ம் ஆண்டுமுதல் உருவாகிவரும் இந்த மொழி, 2009ம் ஆண்டு முறைப்படி வெளியானது.

எழில் மொழியில் நிரல் எழுதுவதற்கான வழிமுறைகள், கிட்டத்தட்ட BASIC கணினி மொழியைப்போலவே அமைந்திருக்கும். நீங்கள் எழுதும் நிரல்கள் ஒன்றபின் ஒன்று என்ற வரிசையில் இயக்கப்படும். அல்லது, Functions எனப்படும் $‘நிரல் பாக’ங்களை$ நீங்கள் பயன்படுத்தலாம்.

இந்த மொழியில் எண்கள், எழுத்துச் சரங்கள், தர்க்கக் குறியீடுகள், பட்டியல்கள் போன்ற வகைகள் உண்டு. நீங்கள் பயன்படுத்தும் மாறி(Variable)களைத் தனியே அறிவிக்க(Declaration)த் தேவையில்லை. நேரடியாக நிரலில் பயன்படுத்தத் தொடங்கலாம்.

அதேசமயம், ஒரு வகை மாறியை இன்னொரு வகை மாறியாக மாற்றுவது என்றால், அதற்கு உரிய குறிச்சொற்களைப் பயன்படுத்தவேண்டும்.
</section>

<section>
எழில் மொழியின் நோக்கங்கள்:

<list>
* கல்வி : ஒன்றாம் வகுப்பு முதல் 12ம் வகுப்புவரை பயிலும் $மாணவர்கள்$ இதனைப் பயன்படுத்தி அடிப்படைக் கணினியியல், நிரல் எழுதுதல்பற்றி அறியலாம்
* இயல்பானது : எழில் மொழியின் இலக்கணம், தமிழின் எழுத்து இலக்கணத்தை ஒட்டியே அமைக்கப்பட்டுள்ளது. ஆகவே, தமிழில் பேசுகிற, எழுதுகிற எவரும் இதனைச் சுலபமாக அறிந்துகொண்டு பின்பற்றலாம்
* $FIRSTLANG then transfer$
</list>
</section>
<section>
இதில் உள்ள வசதிகள்:
<list>
* கணிதம் மற்றூம் தர்க்கரீதியிலான குறியீடுகள்
* முந்நூற்றைம்பதுக்கும் மேற்பட்ட நிரல் $libraryfcns$ பாகங்கள் இதில் ஏற்கெனவே சேர்க்கப்பட்டுள்ளன
* இவைதவிர, நீங்களே புதிய நிரல் பாகங்களை எழுதிச் சேர்க்கலாம்
* Notepad++ மற்றும் Emacs பயன்படுத்துகிறவர்கள், தங்களது நிரல்களுக்கு ஏற்ற வண்ணக் குறியீடுகளை அமைத்துக்கொள்ளும் வசதி எழில் மொழியில் உண்டு
</list>
</section>

<section>
குறிச்சொற்கள்:

எழில் மொழியில் நிரல் எழுதுவதற்கு ஏராளமான குறிச் சொற்கள் உள்ளன. இவற்றை நாம் அடுத்தடுத்த அத்தியாயங்களில் விளக்கமாகப் பார்க்கவிருக்கிறோம்.

இப்போதைக்கு, எழில் மொழியில் உள்ள முக்கியமான குறிச் சொற்களின் பட்டியலையும், அதற்கு இணையான ஆங்கிலச் சொற்களையும் இங்கே பார்த்துவிடுவோம்:
<list>
* ஆக : for
*  நிறுத்து : break
* தொடர் : continue
* பின்கொடு : return
* ஆனால் : if
* இல்லைஆனால் : elseif
* இல்லை : else
* தேர்ந்தெடு : select
* தேர்வு : case
* ஏதேனில் : otherwise
* வரை: while
* செய் : do
* முடியேனில் : until
* பதிப்பி : print
* நிரல்பாகம்  : function
* முடி : end
</list>
</section>

</chapter>