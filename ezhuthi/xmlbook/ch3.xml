<chapter title=" எழில் கணினியுடன் ஒரு உரையாடல்">
<section>
சென்ற $lesson/chapter?அத்தியாயத்தில்$ "எழில்" மொழியைப் பயன்படுத்தி எண்களோடு விளையாடினோம், இப்போது எழுத்துகள், வார்த்தைகள், வாக்கியங்களுடன் விளையாடப் பழகுவோம்.

"க" என்பது ஒரு தனி எழுத்து, "ல்" என்பது இன்னொரு தனி எழுத்து, அவை சேர்ந்து "கல்" என்ற வார்த்தை உருவாகிறது. இப்படிப் பல வார்த்தைகள் சேர்ந்து ஒரு வாக்கியமாகும், இப்படி: "கல்லும் மண்ணும் சேர்ந்து கட்டிய வீடு."

இவை அனைத்தையும் நாம் "சரங்கள்" என்று அழைக்கலாம். ஒரு சரம் என்பது தனி எழுத்தாகவோ, வார்த்தையாகவோ, வாக்கியமாகவோ இருக்கலாம்.

உதாரணமாக, "நீ" என்பது ஒரு சரம், "நீர்" என்பது இன்னொரு சரம், "நீர் தருகிறேன்" என்பது இன்னொரு சரம். இப்படி சொல்லிக்கொண்டே போகலாம்.

எழில் மொழியில், இந்தச் சரங்களை வைத்து என்னவெல்லாம் செய்யமுடியும்?

முதலில், ஒரு சரத்தின் நீளத்தைக் கண்டுபிடிப்போம். அதற்கு ஓர் எளிய நிரல் எழுதுவோம்.

<code>
#***********************************
அ = உள்ளீடு("உங்களுக்குப் பிடித்த ஏதாவது ஓர் எழுத்துச் சரத்தைத் தாருங்கள்: ")

பதிப்பி "நீங்கள் தந்த சரம்: ", அ
பதிப்பி "அந்தச் சரத்தின் நீளம்: ", நீளம்(அ)
#************************************
</code>

இந்த நிரலை மேலோட்டமாகப் படித்தாலே உங்களுக்கு நன்றாகப் புரியும். நீங்கள் தரப்போகும் கணினியை "எழில்" மொழி வாங்கி, "அ" என்ற பெயரில் சேமிக்கிறது, பின்னர் அதன் நீளத்தைக் கணக்கிட்டு அச்சிடுகிறது.

இப்போது, நாம் எழுதிய நிரலை இயக்கிப் பார்ப்போம்:

*************************************
உங்களுக்குப் பிடித்த ஏதாவது ஓர் எழுத்துச் சரத்தைத் தாருங்கள்: என் பெயர் எழில்
நீங்கள் தந்த சரம்: என் பெயர் எழில்
அந்தச் சரத்தின் நீளம்: 10
*************************************

அடுத்து, இரண்டு எழுத்துச் சரங்களை ஒட்டவைப்பது எப்படி என்று பார்க்கலாம்.

இதற்கு, நீங்கள் எண்களைக் கூட்டுவதற்குப் பயன்படுத்திய "+" என்ற குறியீட்டைப் பயன்படுத்தலாம். இதோ இப்படி:
<code>
#*************************************
அ = "தமிழ்"
ஆ = "அமுது"
இ = அ + ஆ

பதிப்பி அ
பதிப்பி ஆ
பதிப்பி இ
#*************************************
</code>
இந்த நிரல், "தமிழ்" மற்றும் "அமுது" என்ற இரு எழுத்துச் சரங்களை ஒட்டவைத்துக் காண்பிக்கிறது. அதனை இயக்கினால், "தமிழ்அமுது" என்று அச்சிடும்.

இப்போது, உங்களுக்கு ஒரு பயிற்சி, "தமிழ்அமுது" என்ற சொல் பார்ப்பதற்கு நன்றாக இல்லையே, இந்த நிரலைக் கொஞ்சம் மாற்றி, இரு சொற்களுக்கும் நடுவில் ஓர் இடைவெளி விட்டு "தமிழ் அமுது" என்று அச்சிடும்படி செய்யுங்கள், பார்க்கலாம்!

விடை:
<code>
#*************************************
அ = "தமிழ்"
ஆ = " "
இ = "அமுது"
ஈ = அ + ஆ + இ

பதிப்பி ஈ
#*************************************
</code>
அடுத்த பயிற்சி. இதுவரை நீங்கள் கற்றுக்கொண்ட விஷயங்களையெல்லாம் வைத்து, கீழே தரப்பட்டுள்ள தேவைக்கேற்ப ஒரு நிரல் எழுதுங்கள்:
<list>
	* உங்கள் கணினி இரண்டு எழுத்துச் சரங்களைக் கேட்டுப் பெறவேண்டும்
	* அந்த இரண்டையும் ஒட்டவைத்து மூன்றாவதாக ஒரு சரத்தை உருவாக்கவேண்டும்
	* இந்த மூன்றாவது சரத்தின் நீளத்தைத் திரையில் அச்சிடவேண்டும்
</list>
விடை:
<code>
#*************************************
முதல்சரம் = உள்ளீடு("ஒரு வாக்கியம் சொல்லுங்கள்: ")
இரண்டாம்சரம் = உள்ளீடு("இன்னொரு வாக்கியம் சொல்லுங்கள்: ")

மூன்றாம்சரம் = முதல்சரம் + இரண்டாம்சரம்

பதிப்பி "நீங்கள் தந்த இரு சரங்களில் மொத்தம் ", நீளம்(மூன்றாம்சரம்), " எழுத்துகள் உள்ளன!"
#*************************************
</code>
அடுத்து, ஒரு ஜாலியான விளையாட்டு, ஒரு சரத்துக்குள் நாம் விரும்புகிற எழுத்துகள் எங்கே இருக்கின்றன என்று கொஞ்சம் தேடிக் கண்டுபிடிக்கலாமா?

இதற்கு, "சரம்_கண்டுபிடி" என்ற கட்டளை வார்த்தையைப் பயன்படுத்தவேண்டும். இதோ இப்படி:
<code>
#*************************************
முக்கனிகள் = "மா, பலா, வாழை"

பதிப்பி "முக்கனிகள் : ", முக்கனிகள்
பதிப்பி சரம்_கண்டுபிடி(முக்கனிகள், "வாழை")
பதிப்பி சரம்_கண்டுபிடி(முக்கனிகள், "தேங்காய்")
#*************************************
</code>
மா, பலா, வாழை என்ற முக்கனிகளில், வாழை உள்ளது, ஆனால், தேங்காய் இல்லை. இதை "சரம்_கண்டுபிடி" கட்டளை உங்களுக்குக் கண்டறிந்து சொல்லிவிடும்.

அடுத்து, முக்கனிகளைக் கொஞ்சம் மாற்றம் செய்வோமா? எனக்கு வாழை பிடிக்காது, அதற்குப் பதிலாகக் கொய்யாவைச் சேர்த்து விளையாடுவோம். இதோ இப்படி:
<code>
#*************************************
முக்கனிகள் = "மா, பலா, வாழை"

பதிப்பி "பழைய முக்கனிகள் : ", முக்கனிகள்

முக்கனிகள் = சரம்_இடமாற்று(முக்கனிகள், "வாழை", "கொய்யா")

பதிப்பி "புதிய முக்கனிகள் : ", முக்கனிகள்
#*************************************
</code>
இங்கே "சரம்_இடமாற்று" என்ற கட்டளை "வாழை"யைத் தூக்கி எறிந்துவிட்டு, அந்த இடத்தில் "கொய்யா"வை உள்ளே நுழைத்துவிட்டது. இதனை இயக்கினால், கீழ்க்காணும் விடை கிடைக்கும்:

*************************************
பழைய முக்கனிகள் : மா, பலா, வாழை
புதிய முக்கனிகள் : மா, பலா, கொய்யா
*************************************

$சரம்_தலைகீழ்$

இப்படி ஒவ்வொரு பழமாகப் பார்த்துப் பார்த்து மாற்றிக்கொண்டிருப்பது சிரமம். இதையே இன்னும் சுலபமாகச் செய்ய ஏதேனும் வழி உண்டா?

அதற்கு நீங்கள் "பட்டியல்" என்ற கட்டளையைப் பயன்படுத்தவேண்டும்.

வகுப்பில் உங்கள் ஆசிரியர் சொல்லும் விஷயங்களை ஒன்றன்கீழ் ஒன்றாகப் பட்டியல் போடுகிறீர்கள் அல்லவா? அதுபோல, பழங்களை வரிசையாக அடுக்கிவைக்கப் பட்டியலைப் பயன்படுத்தலாம்.

முதலில், ஒரு காலிப் பட்டியலைத் தயாரிப்போம். இதோ, இப்படி:
<code>
#*************************************
பழங்கள் = பட்டியல்()
#*************************************
</code>
அடுத்து, இந்தப் பட்டியலில் பழங்களைச் சேர்ப்போம், அதற்கு "பின்இணை" என்ற கட்டளையைப் பயன்படுத்தவேண்டும்:

<code>
#*************************************
பின்இணை(பழங்கள், "மா")
பின்இணை(பழங்கள், "பலா")
பின்இணை(பழங்கள், "வாழை")
பின்இணை(பழங்கள், "கொய்யா")
பின்இணை(பழங்கள், "ஆப்பிள்")
#*************************************
</code>

ஆக, இப்போது நம் பட்டியலில் ஐந்து பழங்கள் உள்ளன. அவற்றுக்குத் தனித்தனியே எண்கள் தருவோமா?

ஒரு விஷயம், பட்டியலின் எண்கள் 1, 2, 3 என அமையாது, பூஜ்ஜியத்திலிருந்து தொடங்கும், அதாவது, 0, 1, 2... இப்படி.

<list>
0 மா
1 பலா
2 வாழை
3 கொய்யா
4 ஆப்பிள்
</list>

இப்போது, நாம் ஒரு குறிப்பிட்ட பழத்தை அச்சிடவேண்டுமென்றால், "எடு" என்ற கட்டளையைப் பயன்படுத்தவேண்டும். உதாரணமாக, இந்த வரியைப் பாருங்கள்:

<code>
#*************************************
எடு(பழங்கள், 1)
#*************************************
</code>

இந்த நிரல் இயங்கினால், "பலா" என்று அச்சிடும். காரணம், அந்தப் பட்டியலில் 1 என்ற எண்ணுக்கு நேராக அந்தப் பழம்தான் பதிவாகியுள்ளது.

அடுத்தபடியாக, இந்தப் பட்டியலில் உள்ள பழங்களை அகர வரிசைப்படி அடுக்குவோமா? அதற்கு நாம் "வரிசைப்படுத்து" என்ற கட்டளையைப் பயன்படுத்தவேண்டும். இதோ, இப்படி:

<code>
#*************************************
வரிசைப்படுத்து(பழங்கள்)
#*************************************
</code>

இந்தக் கட்டளை, பழங்களை அகர வரிசைப்படி மாற்றும். அதாவது, முதலில் ஆப்பிள், அடுத்து கொய்யா, பலா, மா, அதன்பிறகு வாழை.

இப்போது, உங்களுக்கு ஒரு பயிற்சி, மூன்று நண்பர்களுடைய பெயரைப் பட்டியலில் சேர்த்து, அகர வரிசைப்படி அவர்கள் ஒவ்வொருவருக்கும் வணக்கம் சொல்லி அச்சிடுங்கள். உதாரணமாக, வணக்கம் கணேஷ், வணக்கம் ரமேஷ்... இப்படி.

விடை:
<code>
#*************************************
நண்பர்கள் = பட்டியல்()

பின்இணை(நண்பர்கள், "கணேஷ்")
பின்இணை(நண்பர்கள், "ரமேஷ்")
பின்இணை(நண்பர்கள், "மகேஷ்")

வரிசைப்படுத்து(நண்பர்கள்)

அ = "வணக்கம் "

பதிப்பி அ + எடு(நண்பர்கள், 0)
பதிப்பி அ + எடு(நண்பர்கள், 1)
பதிப்பி அ + எடு(நண்பர்கள், 2)
#*************************************
</code>
</section>
</chapter>